Por olvidar la cuyta, tristesa e pessar,
rrogué a la mi vieja que me quisiese casar.
Fabló con una mora; non la quiso escuchar:
ella fiso buen seso, yo fiz' mucho cantar.
Dixo Trotaconventos a la mora por mi:
«¡Ya amiga, ya amiga! ¿quánto ha que non vos
vy?
non es quien vervos pueda: ¿Cómo sodes ansy?
salúdavos amor nuevo». Diz' la mora: «Lesnedri».
«Fija, mucho vos saluda uno que es de Alcalá,
enbíavos una çoda con este alvalá.
El Criador es convusco, que mucho desto tal ha:
tomatlo, fija señora». Diz' la mora: «Legualá!»
«Fija, ¡sí el Criador vos dé paz con salud!
non gelo desdeñedes, pues más traer non pud',
aducho bueno adugo, fabladme a laúd,
non vaya de vos tan sola». Diz' la mora: «¡Ascut!»—
Desque vido la vieja, que non rrecabdava y,
diz': «Quanto vos he dicho, bien atanto perdí:
pues ál non me desides, quiérome partir d'
aquí».—
Cabeçeó la mora e dixo: «¡Amxy, amxy!—