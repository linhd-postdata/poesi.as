Como dize Salamo e dize la verdat:
que las cosas del mundo todas son vanidat,
todas son pasaderas, vanse con la hedat,
ssalvo amor de Dios, todas sson lyviandat.
Yo, desque vi la dueña partida e mudada,
diz': "Querer do non me quieren, ffaría una nada:
rresponder do non llaman, es vanidat provada".
Partime de su pleito, pues de mí es rredrada.
Sabe Dios qu' á esta dueña e a quantas yo vy
sienpre quise guardarlas e sienpre las serví;
ssy servir non las pude, nunca las deserví:
de dueña mesurada sienpre bien escreví.
Muy villano sería e muy torpe pajés,
ssy de la muger noble dixiese cosa rrefés;
ca en muger loçana, fermosa e cortés
todo el bien del mundo e todo plazer es.
Ssy Dios, quando formó el ome, entendiera
que era mala cosa la muger, non la diera
al ome por conpaña nin dél non la feziera;
ssy para bien non fuera, tan noble non saliera.
Ssy ome a la muger non la quisiesse bien,
non tenía tantos presos el amor quantos tien':
por santo nin por santa que seya, non sé quién
non cobdiçie conpaña, sy solo se mantién'.
Una fabla lo dize, que vos digo agora:
que "una ave sola nin bien canta, nin llora";
el mástel syn la vela non puede estar tod' ora.
Nin las verças se crían atan bien sin la noria.
E yo, como estava solo, syn conpañía,
codiçiava tener lo que otro para sy tenía:
puse el ojo en otra non santa; más sentía:
yo cruyziava por ella; otro l'avíe valdía.
E porque nin podía con ella ansí fablar,
puse por mensajero, coydando recabdar,
a un mi conpanero; sópom' el clavo echar:
él comió la vianda, a mí fazie rumiar.
Ffiz' con el grand pessar esta troba caçurra;
la dueña que la oyere, por ella non me aburra:
ca devríen me dezir, neçio más que bestia burra,
sy de tan grand escarnio yo non trobase burla.